<h1>अथ प्रथमोऽध्यायः</h1>
<h2 class='speaker'>धृतराष्ट्र उवाच</h2>
<p class='slok'>धर्मक्षेत्रे कुरुक्षेत्रे, समवेता युयुत्सवः ।</p>
<p class='slok'>मामकाः पाण्डवाश्चैव, किमकुर्वत सञ्जय<sup>१</sup></p>
<h2 class='speaker'>सञ्जय उवाच</h2>
<p class='slok'>दृष्ट् तु पाण्डवानीकम्, व्यूढम् दुर्योधनस्तदा ।</p>
<p class='slok'>आचार्यमुपसङ्गम्य, राजा वचनमब्रवीत्<sup>२</sup></p>
<p class='slok'>पश्यैताम् पाण्डुपुत्राणाम्, आचार्य महतीम् चमूम् ।</p>
<p class='slok'>व्यूढाम् द्रुपदपुत्रेण, तव शिष्येण धीमता<sup>३</sup></p>
<p class='slok'>अत्र शूरा महेष्वासा, भीमार्जुनसमा युधि ।</p>
<p class='slok'>युयुधानो विराटश्च, द्रुपदश्च महारथः<sup>४</sup></p>
<p class='slok'>धृष्टकेतुश्चेकितानः, काशिराजश्च वीर्यवान् ।</p>
<p class='slok'>पुरुजित्कुन्तिभोजश्च, शैब्यश्च नरपुङ्गवः<sup>५</sup></p>
<p class='slok'>युधामन्युश्च विक्रान्तः, उत्तमौजाश्च वीर्यवान् ।</p>
<p class='slok'>सौभद्रो द्रौपदेयाश्च, सर्व एव महारथाः<sup>६</sup></p>
<p class='slok'>अस्माकम् तु विशिष्टा ये, तान्निबोध द्विजोत्तम ।</p>
<p class='slok'>नायका मम सैन्यस्य, सञ्ज्ञार्थम् तान्ब्रवीमि ते<sup>७</sup></p>
<p class='slok'>भवान्भीष्मश्च कर्णश्च, कृपश्च समितिञ्जयः ।</p>
<p class='slok'>अश्वत्थामा विकर्णश्च, सौमदत्तिस्तथैव च<sup>८</sup></p>
<p class='slok'>अन्ये च बहवः शूराः, मदर्थे त्यक्तजीविताः ।</p>
<p class='slok'>नानाशस्त्रप्रहरणाः, सर्वे युद्धविशारदाः<sup>९</sup></p>
<p class='slok'>अपर्याप्तम् तदस्माकम्, बलम् भीष्माभिरक्षितम् ।</p>
<p class='slok'>पर्याप्तम् त्विदमेतेषाम्, बलम् भीमाभिरक्षितम्<sup>१०</sup></p>
<p class='slok'>अयनेषु च सर्वेषु, यथाभागमवस्थिताः ।</p>
<p class='slok'>भीष्ममेवाभिरक्षन्तु, भवन्तः सर्व एव हि<sup>११</sup></p>
<p class='slok'>तस्य सञ्जनयन्हर्षम्, कुरुवृद्धः पितामहः ।</p>
<p class='slok'>सिंहनादम् विनद्योच्चैः, शङखम् दध्मौ प्रतापवान्<sup>१२</sup></p>
<p class='slok'>ततः शङ्खाश्च भेर्यश्च, पणवानकगोमुखाः ।</p>
<p class='slok'>सहसैवाभ्यहन्यन्तः, स शब्दस्तुमुलोऽभवत्<sup>१३</sup></p>
<p class='slok'>ततः श्वेतैर्हयैर्युक्ते, महति स्यन्दने स्थितौ ।</p>
<p class='slok'>माधवः पाण्डवश्चैव, दिव्यौ शङ्खौ प्रदध्मतुः<sup>१४</sup></p>
<p class='slok'>पाञ्चजन्यम् हृषीकेशो, देवदत्तम् धनञ्जयः ।</p>
<p class='slok'>पौण्ड्रम् दध्मौ महाशङखम्, भीमकर्मा वृकोदरः<sup>१५</sup></p>
<p class='slok'>अनन्तविजयम् राजा, कुन्तीपुत्रो युधिष्ठिरः ।</p>
<p class='slok'>नकुलः सहदेवश्च, सुघोषमणिपुष्पकौ<sup>१६</sup></p>
<p class='slok'>काश्यश्च परमेष्वासः, शिखण्डी च महारथः ।</p>
<p class='slok'>धृष्टद्युम्नो विराटश्च, सात्यकिश्चापराजितः<sup>१७</sup></p>
<p class='slok'>द्रुपदो द्रौपदेयाश्च, सर्वशः पृथिवीपते ।</p>
<p class='slok'>सौभद्रश्च महाबाहुः, शङ्खान्दध्मुः पृथक् पृथक्<sup>१८</sup></p>
<p class='slok'>स घोषो धार्तराष्ट्राणाम्, हृदयानि व्यदारयत् ।</p>
<p class='slok'>नभश्च पृथिवीम् चैव, तुमुलो व्यनुनादयन्<sup>१९</sup></p>
<p class='slok'>अथ व्यवस्थितान्दृष्ट्ा, धार्तराष्ट्रान् कपिध्वजः ।</p>
<p class='slok'>प्रवृत्ते शस्त्रसम्पाते, धनुरुद्यम्य पाण्डवः<sup>२०</sup></p>
<p class='slok'>हृषीकेशम् तदा वाक्यम्, इदमाह महीपते ।</p>
<h2 class='speaker'>अर्जुन उवाच</h2>
<p class='slok'>सेनयोरुभयोर्मध्ये, रथम् स्थापय मेऽच्युत<sup>२१</sup></p>
<p class='slok'>यावदेतान्निरीक्षेऽहम्, योद्धुकामानवस्थितान् ।</p>
<p class='slok'>कैर्मया सह योद्धव्यम्, अस्मिन्रणसमुद्यमे<sup>२२</sup></p>
<p class='slok'>योत्स्यमानानवेक्षेऽहम्, य एतेऽत्र समागताः ।</p>
<p class='slok'>धार्तराष्ट्रस्य दुर्बुद्धेर्, युद्धे प्रियचिकीर्षवः<sup>२३</sup></p>
<h2 class='speaker'>सञ्जय उवाच</h2>
<p class='slok'>एवमुक्तो हृषीकेशो, गुडाकेशेन भारत ।</p>
<p class='slok'>सेनयोरुभयोर्मध्ये, स्थापयित्वा रथोत्तमम्<sup>२४</sup></p>
<p class='slok'>भीष्मद्रोणप्रमुखतः, सर्वेषाम् च महीक्षिताम् ।</p>
<h2 class='speaker'>उवाच पार्थ पश्यैतान्, समवेतान्कुरूनिति ।।२५।।</h2>
<p class='slok'>तत्रापश्यत्स्थितान् पार्थः, पितॄनथ पितामहान् ।</p>
<p class='slok'>आचार्यान्मातुलान्भ्रातॄन्, पुत्रान्पौत्रान्सखींस्तथा<sup>२६</sup></p>
<p class='slok'>श्वसुरान् सुहृदश्चैव, सेनयोरुभयोरपि ।</p>
<p class='slok'>तान्समीक्ष्य स कौन्तेयः, सर्वान्बन्धूनवस्थितान्<sup>२७</sup></p>
<p class='slok'>कृपया परयाविष्टो, विषीदन्निदमब्रवीत् ।</p>
<h2 class='speaker'>अर्जुन उवाच</h2>
<p class='slok'>दृष्टेमम् स्वजनम् कृष्ण, युयुत्सुम् समुपस्थितम्<sup>२८</sup></p>
<p class='slok'>सीदन्ति मम गात्राणि, मुखम् च परिशुष्यति ।</p>
<p class='slok'>वेपथुश्च शरीरे मे, रोमहर्षश्च जायते<sup>२९</sup></p>
<p class='slok'>गाण्डीवम् स्रंसते हस्तात्, त्वक्चैव परिदह्यते ।</p>
<p class='slok'>न च शक्नोम्यवस्थातुम्, भ्रमतीव च मे मनः<sup>३०</sup></p>
<p class='slok'>निमित्तानि च पश्यामि, विपरीतानि केशव ।</p>
<p class='slok'>न च श्रेयोऽनुपश्यामि, हत्वा स्वजनमाहवे ।।३१ ।।</p>
<p class='slok'>न काङ्गे विजयम् कृष्ण, न च राज्यम् सुखानि च ।</p>
<p class='slok'>किम् नो राज्येन गोविन्द, किम् भोगैर्जीवितेन वा<sup>३२</sup></p>
<p class='slok'>येषामर्थे काङ्गितम् नो, राज्यम् भोगाः सुखानि च ।</p>
<p class='slok'>त इमेऽवस्थिता युद्धे, प्राणांस्त्यक्त्वा धनानि च<sup>३३</sup></p>
<p class='slok'>आचार्याः पितरः पुत्रास्, तथैव च पितामहाः ।</p>
<p class='slok'>मातुलाः श्वशुराः पौत्राः, श्यालाः सम्बन्धिनस्तथा<sup>३४</sup></p>
<p class='slok'>एतान्न हन्तुमिच्छामि, घ्नतोऽपि मधुसूदन ।</p>
<p class='slok'>अपि त्रैलोक्यराज्यस्य, हेतोः किम् नु महीकृते<sup>३५</sup></p>
<p class='slok'>निहत्य धार्तराष्ट्रान्नः, का प्रीतिः स्याज्जनार्दन ।</p>
<p class='slok'>पापमेवाश्रयेदस्मान्, हत्वैतानाततायिनः<sup>३६</sup></p>
<p class='slok'>तस्मान्नार्हा वयम् हन्तुम्, धार्तराष्ट्रान् स्वबान्धवान् ।</p>
<p class='slok'>स्वजनम् हि कथम् हत्वा, सुखिनः स्याम माधव<sup>३७</sup></p>
<p class='slok'>यद्यप्येते न पश्यन्ति, लोभोपहतचेतसः ।</p>
<p class='slok'>कुलक्षयकृतम् दोषम्, मित्रद्रोहे च पातकम्<sup>३८</sup></p>
<p class='slok'>कथम् न ज्ञेयमस्माभिः, पापादस्मान्निवर्तितुम् ।</p>
<p class='slok'>कुलक्षयकृतम् दोषम्, प्रपश्यद्भिर्जनार्दन<sup>३९</sup></p>
<p class='slok'>कुलक्षये प्रणश्यन्ति, कुलधर्माः सनातनाः ।</p>
<p class='slok'>धर्मे नष्टे कुलम् कृत्स्नम्, अधर्मोऽभिभवत्युत<sup>४०</sup></p>
<p class='slok'>अधर्माभिभवात्कृष्ण, प्रदुष्यन्ति कुलस्त्रियः ।</p>
<p class='slok'>स्त्रीषु दुष्टासु वाष्र्णेय, जायते वर्णसङ्करः<sup>४१</sup></p>
<p class='slok'>सङकरो नरकायैव, कुलघ्नानाम् कुलस्य च ।</p>
<p class='slok'>पतन्ति पितरो ह्येषाम्, लुप्तपिण्डोदकक्रियाः<sup>४२</sup></p>
<p class='slok'>दोषैरेतैः कुलघ्नानाम्, वर्णसङ्करकारकैः ।</p>
<p class='slok'>उत्साद्यन्ते जातिधर्माः, कुलधर्माश्च शाश्वताः<sup>४३</sup></p>
<p class='slok'>उत्सन्नकुलधर्माणाम्, मनुष्याणाम् जनार्दन ।</p>
<p class='slok'>नरकेऽनियतम् वासो, भवतीत्यनुशुश्रुम<sup>४४</sup></p>
<p class='slok'>अहो बत महत्पापम्, कर्तुम् व्यवसिता वयम् ।</p>
<p class='slok'>यद्राज्यसुखलोभेन, हन्तुम् स्वजनमुद्यताः<sup>४५</sup></p>
<p class='slok'>यदि मामप्रतीकारम्, अशस्त्रम् शस्त्रपाणयः ।</p>
<p class='slok'>धार्तराष्ट्रा रणे हन्युस्, तन्मे क्षेमतरम् भवेत्<sup>४६</sup></p>
<h2 class='speaker'>सञ्जय उवाच</h2>
<p class='slok'>एवमुक्त्वार्जुनः सङ्ख्ये, रथोपस्थ उपाविशत् ।</p>
<p class='slok'>विसृज्य सशरम् चापम्, शोकसंविग्नमानसः<sup>४७</sup></p>
<p class='slok'>इति श्रीमद्भगवद्गीतासु उपनिषत्सु ब्रह्मविद्यायाम् योगशास्त्रे श्रीकृष्णार्जुनसंवादेऽर्जुनविषादयोगो नाम प्रथमोऽध्यायः<sup>१</sup></p>

